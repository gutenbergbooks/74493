
*** START OF THE PROJECT GUTENBERG EBOOK 74493 ***





TAPIOLASSA

Satukuvaelma


Kirj.

LARIN-KYÖSTI





Oulussa,
M. W. Marjamaan kirjapainossa,
1912.




HENKILÖT:

 TAPIO, metsän kuningas.
 MIMERKKI, metsän mieluinen emäntä.
 NYYRIKKI, Tapion poika.
 TELLERVO, metsänneito.
 LIPPO, metsänkävijä.
 AARTEENKAIVAJA.
 TAPIOLAN VANHA PAIMEN
 HIIDEN HENGETÄR.
 METSÄN HENGETÄR.
 Tapion väkeä, sinipiikoja y.m.



    (Metsäinen, ihana seutu, taustalla metsälampi. Lippo nukkuu
    sammalilla, ja sinipiiat karkelevat ympärillä.
    On aamuinen hämärä.)

SINIPIIAT (laulavat karkeloiden)

    Soi simapilli,
    soi, soi, soi,
    sinisilmä siskot
    karkeloi,
    siniviitat välkkyy,
    soljet heljät helkkyy,
    mailla auer läikkyy,
    seitit, korret väikkyy,
    sillaks suorin ties,
    nouse metsämies,
    soi simapilli, soi!

    Soi simapilli,
    soi, soi, soi,
    armas päivä silmän
    auki loi,
    herää, metsäkunta!
    Kyllin näit jo unta,
    unta luonnon lasten,
    puista putoo kaste,
    herää hellään jo,
    nousee aurinko,
    soi, simapilli, soi!

      [Laulun on säveltänyt Otto Kotilainen.]

(Aurinko nousee punertaen koko seudun; sinipiiat pois.)

LIPPO (puoli-unessa)

    Niin kumma soitto hiipii korviini
    kuin kedon kukat soittais kelloillaan,
    kuin perhot säestäisi siivillään,
    kuin sirkat sirkuttaisi viuluillansa
    ja pikku rummuillansa mettiset.
    Se hieno on kuin utu-unelma,
    kuin tuuli, joka illoin metsään nukkuu,
    kuin taivaan helinä se kaukaa soi,
    taas läheltä kuin sois se sydämestä.
    Mun kasvoilleni virtaa tuores viima,
    kuin siniliepeet ympärillä liehuis.
    Miss' olen? Tahdon vielä nukkua.

HIIDEN HENGETÄR

    Oon hiiden hämysilmä hengetär,
    sun suoniisi ma lietson tummaa tulta,
    on valta viekkaus, sen tie on kulta,
    jos lyöt ja raastat, revit, heikot poljet,
    jos riistät hukkuvilta toivon oljet
    ja heität kauniit kaihot, unelmat
    ja raunioille onnes rakennat,
    niin näytän sulle sokkeloisen tien
    ja läpi varjojen sun kostoon vien,
    vaikk' uinut, valvot, seuraan, autan sua,
    sua kutsun kolmasti, nyt kuule mua!

LIPPO (levottomana unissaan)

Veljeni, sinä löit minua, minä en sitä unohda, minä en sitä koskaan
unohda, minä kostan sen kolmasti sinulle. Äiti, teillä on linnun naama.
Mitä nauratte? Minä ajan seitsenlasivaunuissa teidän ylitsenne.

    (Metsässä kuuluu viserrys.)

METSÄN HENGETÄR

    Oon metsän sulosilmä hengetär,
    mua rakastit jo lasna tietämättä.
    Oi, anna hukkuvalle lemmen kättä
    ja muista mitä hyvää unelmoit,
    niin kerran ihanasti nousta voit,
    ma kuiskaan korviis salon säveliä,
    niill' ihastutat ihmissydämmiä,
    sä metsän suloisimmat lahjat saat,
    sua kutsun, seuraa, näytän onnes maat!

LIPPO (tyyneemmin)

Minun on niin hyvä olla. Miksi min; oikeastaan kotoa lähdin? En muista!
Siskoni, siskoni, metsä on minun ystäväni, tule katso, kuinka paljon
täällä on kummallisia kukkia!

 (Linnut visertävät.)
 (Lippo herää.)

    Taas kumma soitto soi mun korvissani,
    niin salainen ja suuri metsä on,
    sen vihreet hämyholvit uneen kutsuu,
    mut valo heijastaa sen pohjasta,
    kuin ahjosta käy kipunoiden kimppu
    ja minut herättää. Kai aamu on.

TAPIOLAN PAIMEN (linko kädessä)

Se istuu tuolla taas.

LIPPO

                      Mies mikä lienee?

PAIMEN

    Jos oikein tähtään, ehkä osaan silmään
    tai rintaan; silmäni ei erota.

(Ottaa maasta kiven, jonka iingottaa jonnekin ilmaan.)

    Ei sattunut!

LIPPO

Hoi, vanha mies!

PAIMEN

                 Ken huusi?

LIPPO

    Miks käyt ja kähnystät kuin salakyttä?

PAIMEN

    Ma väijyn tuota pahaa harakkaa,
    se kelohongan latvass' istuu aina.

LIPPO

    Kas! Mitä teki sulle harakka,
    se veikö sormuksen sun neidoltasi
    tai — mikä pahempi — kai pahasti
    se puhui neitos korvaan sinusta
    ja nauroi, siksi neitos sulle nauraa?

PAIMEN

    He, ei, sa lasket lemmon leikkiä,
    oon vanha mies, ei naiset naurata,
    tuo harakka on hiiden harakka.

LIPPO

    Hiidenkö harakka?

PAIMEN

                      Niin. Kun se nauraa,
     ei ketään naurata.

(Ampuu lingollaan, harakka nauraa.)

LIPPO

                        Hyi, mikä nauru,
    se karmii selkäpiitä, sydänalaa.
    Mik' on tää paikka, mikä olet itse,
    en Vainen lemmon luolaan liene tullut.

PAIMEN

    On toinen ääni kellossasi, piltti.

LIPPO

    En pelkää. Tääll' on vaan niin kumman hiljaa
    kun lakkas nauramasta harakka,
    ei linnut laula, hyrrää hyttyset.

PAIMEN

    Niin, metsä on kuin kirouksen alla,
    puut nuokkuu kuiskaa niinkuin suruissaan,
    ja luonto huokaa, maa- ja ilmakunta
    vapisee hähättäessä harakan,
    jänikset päänsä pistää pensaaseen,
    ja kiero kettu pyrkii luolan pohjaan.

LIPPO

    Mik' on tää paikka?

PAIMEN

                        Tapiolan haka,
    sen esikartano, ma paimen oon
    ja kaitsen Tapiolan karjoja.

LIPPO

    Pyhältä heti tuntui mulle paikka.

PAIMEN

    Mut nyt sen rauhaa rikkoo paha lintu.
    Tapion väki, nuori metsäkansa
    ei sovuss' elä, riitaa rakentaa,
    käy sinipiiat, keijut kaunamielin.
    Tapio itse, mairut Mimerkki
    kartellen kaartaa täällä toisiansa,
    kun haassa nauraa hiiden harakka;
    siks' linkoineni sitä täällä väijyn,
    en tavoita, en, vaikka kuinka koitan,
    ja Tapio on vihainen, juur' äsken
    hän kaatoi mesikuppini ja ajoi
    mun kulta-oveltansa pihalle
    ja näytti sormellansa tietä metsään,
    mun, vanhan miehen täytyy piileskellä,
    niin, syy on minun.

LIPPO

                        Kuinka, sinun syysi?

PAIMEN

Niin, katsos seikka on se, että minä vanha unisilmäinen sopessa-istuja
satuin tässä tuonein metsään nukkumaan.

LIPPO

Metsään nukuit?

PAIMEN

Niin, päivä paistoi niin riivatun lämpimästi suoraan minun silmääni,
juuri kun kummulla istuin ja mietin. Olin olevinani nuori kuningas ja
minun paimenkoirani oli minun ylimmäinen neuvonantajani, niin...
samassa... samassa nukahdin. Heräsin, karja oli poissa, koira poissa,
minä juoksen, juoksen. Missä karja?

LIPPO

Niin, missä karja?

PAIMEN

Karja rikkoi aidan, kulki Hiiden soita, Hiiden maita, Hiiden kultaisen
kauran tallasi. Mimerkin, Tapion emännän lempilehmä Tähtiotsa kiipesi
Hiiden punaiselle vuorelle. Tuolla kaukana, katso, häämöittää Hiiden
velhovuori. Niin, vuoren mustasta aukosta ilmestyi itse Hiisi, silmät
kiljan kaljallansa, nyrkkiä ravisti ja löi jalkaa, että vuori vapisi,
koppoi Tähtiotsan kuin pienen mäyrän pojan ja upotti sen kuumaan
suohon. Ai, poikani, ei sillä leppynyt, ei sopuhun suostunut, vihasta
sen vihreät silmät sähisivät päässä, lähetti, lennähytti tänne
harakkansa, kun se nauraa, lankeevat naudat polvilleen ja läähättävät,
ja vihan vavistus käy läpi Tapiolan. Ja yöllä! Yöllä lankee
Hiiden vuoresta musta varjo yli Tapiolan simaisen salon, nahkasiipat,
vaakalinnut ja lentävät rikkikoirat täällä uksilla ulvovat, viettävät
kimmaisia, hurjia häitä naattujensa kanssa, ja harakka nauraa yli
kaiken. Voi, tätä elämää! Tapio uhkasi, ettei hunajakuppini täyty, enkä
iloista kylyä saa ennenkuin harakan olen ampunut, (poimii kiven ja
asettaa sen linkoonsa, samassa kuuluu avunhuuto.) Kuulitko? Joku huusi
apua. (Lippo rientää pois ja palaa taluttaen Aarteenkaivajaa.)

AARTEENKAIVAJA

Minä katselin kiiltävätä suon rantaa, sen pohjasta välkähti kuin kultaa
ja minä putosin sinne kainaloitani myöten.

LIPPO

Mitä sinä täältä haet?

AARTEENKAIVAJA

Aarteita kaivan, joka puun kolosta, joka kannon alta niitä etsin. Vaan
en vielä ole löytänyt. Entäs, mitä sinä haet?

LIPPO

Metsän huoletonta humua ja elämän iloisia seikkailuja.

AARTEENKAIVAJA

Sanokaa minulle, hyvät miehet, missä Hiiden vuori on? Siellähän taotaan
kultaa.

PAIMEN

Hiiden vuori? Voi, miekkoinen halujasi! En sinua sinne neuvo menemään.

AARTEENKAIVAJA

Neuvo, ukko utra, saat sydämmeni lunnaiksi.

PAIMEN

Sen annoit jo viekkaasti kimmeltelevälle kullalle. Neuvon ja varotan.
Tuolla näet Hiiden vuoren. Kun sitä oikein katsot, niin näyttää se
istuvalta punapäiseltä, pipolakkiselta, kivettyneeltä jättiläiseltä.
Monta on sinne mennehiä, vähä takaisin tullehia, siellä on sija
syyllisillä, alus kuumista kivistä, palavista paateroista. Kätke
sanani ja käänny tieltä. Vuoren juurella, yön puolella on sanajalkojen
ja peuransammalen sisässä kahden suopetäjän välissä vuoren rautainen
ovi. Pääsiäisyönä keskiyön aikaan jos siihen kolkutat, aukenee ovi.
Kuljet vuoreen, ihana polku kisailee edessäsi, kultakolikolta hohtaa
joka puun juuren alta, niihin älä koske. Kuljet tietä vähäisen, kolme
kuumasilmäistä impeä vastaasi astuu herttainen hymy huulilla, niihin
älä koske. Niillä on kädet kuin vesiköynnösten juuret, ne vetävät
sinut luoksensa ja imevät sinusta veren ja elämän. Kuljet vuoren
pimeään perukkaan, siellä kasvaa polven korkuinen tummalehtinen pensas
täynnä helmille heloittavia marjoja, siihen pensaaseen tartu, niin
sun on valta vuoressa. Mutta minä tiedän sen, minä tiedän sen, sinä
tartut heti kultakolikkoihin, ne sammakoiksi muuttuvat, tai tartut
hehkuvapovisiin impiin, ne katoavat kuin sumu aurinkoon, ja ikuisesti
sinä vaellat vuoren onkaloissa ja kuuntelet oman tuskaisen äänesi
kolkkoa kaikua, tulee Hiisi ja muuttaa sinut ontuvaksi orjaksi, mustan
palkeensa polkijaksi. Nyt kuulit, vieläkö sinne haluat?

AARTEENKAlVAJA

Sinne ikävöin, sinne mieleni palaa.

LIPPO (taistellen itsensä kanssa)

Menisinkö mukaan. Oh, kuinka rintaani raatelee. Ei, ei, ei! Mitä iloa
oli veljelläni rahoista, niitä hän himoitsee kuin susi myrkytettyä
syöttiä. Ei, suven suloisille maille minä tahdon, sinne minne päivä
niin ihanasti lounaaseen laskee.

AARTEENKAlVAJA (Lipolle)

Yksinkertainen aatos! Sinä autoit minut suosta, tule, minä ja'an ilot
ja aarteet kanssasi.

LIPPO

Älä nouse, nuori jalka! Älä anna sille suuntaa, joka yöhön vie. Soi,
soi ihana soitto minun korvissani kuin äsken unessani!

    (Yhden simapillin ääni kuuluu.)

AARTEENKAlVAJA

Minulla on kiire. Tuletko?

PAIMEN

Monta on sinne mennehiä, harvoja takasin tullehia.

LIPPO

En tule.

AARTEENKAlVAJA

Minä lähden, kävi miten kävi. Aarre on aarteen ottajalla. (Menee.)

PAIMEN

Miekkonen, älä mene!

LIPPO

Meni vaan.

PAIMEN

Niin, meni onneton, miekkoinen. Mutta mistä sinä poikani tulet?

LIPPO

Minä? Niin, minä olen eksynyt, kotoa vihassa läksin. Viikkoja en ole
laskenut; päivä on pääni yli pyörinyt, minä jälessä, oksat etelään
osottavat; tietä en löydä.

PAIMEN

Tietä? Minne?

LIPPO

Suven puoleen, matkalla maailman kirjaviin laskiaisiin, läänin
linnan tahdon nähdä, sen kultainen kaariportti on jo lapsuudesta asti
silmissäni väikkynyt. Tiedätkö, missä päin se on?

PAIMEN

En muista, miekkoinen, miekkoinen, niin, muistoni on hämärä kuin metsä
elokuun kuutamossa.

LIPPO

Miksi metsä kohisee taas niin kummallisesti.

(Harakka nauraa.)

PAIMEN

    Häst! Kuulitko, taas lintu elämöi,
    ja sieltä kuuluu Tapionkin ääni,
    se perin pahaa mulle ennustaa;
    minne nyt kätkeyn?

(Tapiolan väkeä rientää ohi.)

                       Kas noin ne karkaa,
    nyt ei oo ukko ilvetuulella.

(Piiloutuu kiven taakse.)

TAPIO

    Niin, menkää, että vinkuu vesakko,
    ja katajat ja pehkot pöllyää,
    vieköhön teidät itse Iso-Hiisi,
    se kaihisilmä, kadesilmä hurtta,
    päässäni pihisee kuin muurahaiset,
    ja ohimossa paisuu paksut suonet,
    ja käsi lois, niin odottakaas vaan!
    Puun juurilla ne torkku, tolvanat,
    ne katsoo virsujaan ja torkkuu taas,
    työ ristiin käy, ja talo on kuin päällään,
    työ-aseet hujan hajan miestä huutaa,
    kuin viuhkaa akat, lapset huitoo luutaa,
    mut annas, kun on aika atrian,
    ne saavat tuhat tulimmaisen kiireen,
    mut kyllä niille näytän. Kuules, harakka!
        (harakka nauraa.)
    Niin naura, nauvu, sinä Hiiden lintu,
    mun hapseni jo nousee pystyyn näin,
    ja vanha naavaparta tutisee,
    myös sisuni se kuohuu, kiehahtaa,
    niin Manan musta vesi sohisee
    kai Syöjättären noitakattilassa.
    En tätä kestä, minä tempaan kirveen,
    sen kitaas heitän, hurja harakka.
    Ken täällä, tunnen ihmishajua,
    mies nuori?

LIPPO

                Minä...

TAPIO

                        Nuori metsämies?

    He, miltä meidän vatut, puolat maistuu
    ja ketunleivät?

LIPPO

                    Kyllähän ne maistuu.

TAPIO

    Hehe, vai niin! Mut kupu sull' on tyhjä,
        (taputtaa Lippoa vatsalle)
    pää täynnä kultaisia haaveiluita,
    kuun kuvia ja muuta sekamelskaa;
    sun silmäs puhuu vaikk' on suusi mykkä,
    sun silmäs huutaa nälkää, viisaat silmät...

LIPPO

    Niin, mun on nälkä.

TAPIO

                        Niin, ja pitkä matka
    on täältä rakkaan äidin särvinaittaan;
    niin, oravall' ei puussa puutetta
    ja linnunpojalla on ruokaa maassa,
    suun täytettä ei ihmispojalla,
    ja kaikill' yhtä hyv' on ruokahalu.

LIPPO

    Kun edes nähdä saisin leipäpalan,
    niin etten unohtais' sen muotoa,
    jos joskus sattuisi sen käsiin saamaan?

TAPIO

    Kas vaan! On sulla oikein reima luonto;
    meillä ei leivota kuin kerran kuussa,
    ja onnettomaan aikaan tulit, poika,
    mut soittoa on meillä monenlaista,
    jos tahdot kuulla harakankin ääntä.
    Tulinen tosi! Minne kaikki kärkäs?
        (Huomaa paimenen pipolakin kiven takaa.)
    Mikähän käpy kiven takana
    niin varovasti siellä liikku, liukuu,
       (hiipii tarttuen paimenen lakkiin)
    kuin ois se pipolakin tupsuniekka.
    Seis paikallasi, vanha pörötukka!

PAIMEN

Ma poimin ukonkiven linkooni.

TAPIO

    Pois linko! Mitä sillä, pöppö, teet,
    kun et voi nähdä viiden vaaksan päähän,
    sun silmäs vettä vuotaa, leuka louskuu
    ja polvet tutisee, ja varpaat naksaa,
    pois otan virkasi, sä kaiken karjan
    viel' ajat Iso-Hiiden laitumille.
    Jos oisit nuori, saisit kyydin kuuhun
    ja kolme moukaria peräpäähän.
    kuun suuta pieneks' saisit kalkutella,
    kun meille ain' se nauraa vuoren takaa.
    Alahan mennä! Seiso hongan alla,
    sen, jonka päässä hyppii lemmon lintu,
    jos sattuis sille munimisen hetki,
    niin ota kahakourin lahja vastaan
    ja vie se kananpesään aitan alle,
    niin riittäis meille Hiiden harakoita,
    jos tämän rähättäjän joku ampuis,
    niin, joku muu kuin sinä, mene, joudu!

PAIMEN

    En oikein puuta löydä, silmä pettää,
    en tohdi sinne mennä, kuningas.

TAPIO

    Jo kuulit, se on palkkas, mene, muuten...

PAIMEN

    Voi, surkeutta! (menee)

TAPIO

                    Poika!

LIPPO

                           Salon herra,
    maan isäntä ja metsän kuningas,
    sua kiitän entisistä anneistasi,
    kun jousen eteen ajoit metsänriistan,
    ei maassa ollut nelin hyppijätä
    ei suhusiivin ilman halkojata,
    joit' et ois pyhittänyt pyytäjälle;
    niin usein annoit mulle metsä-onnen,
    sinulle hämärästä härmä nousi
    kuin kiitosuhri; älä pahastu,
    mun oikku, sattuma toi näille maille!

TAPIO

    Miks' läksit kotoa?

LIPPO

                        Pois ajoi veikko.

TAPIO

    Vai siinä sattuma, kai sattui naulaan
    ja taisit pääsi pistää omaan paulaan.

LIPPO

    Katoton metsä oli mieluisampi
    kuin koti, jonka orret päätä painoi.

TAPIO

    Nyt taivaan katon alla käydä tahdot
    ja minne?

LIPPO

              Täällä jossain rinnassani
    soi ääni: mene, mene; askelissa
    se sana kaikuu, käy mun edelläni,
    se kutsuu, käskee, työntää hartioista,
    mun täytyy mennä, kotiini en käänny.

TAPIO

    Niin, sull' on kellossa nyt kaksi ääntä.
    Oot kumma poika. Mik' on nimesi?

LIPPO

    Lipoksi minua on sanottu,
    kuninkaan lääniin oisi mulla matka.

TAPIO

    Soo, sinne? Pitkä, kovin pitkä matka,
    edess' on kolme kuumaa koskea,
    on kolme noroakin notkuvaista,
    suoportaill' yhdeksill' et yli pääse.
    On oikealla tuima Nälkäniemi
    ja vasemmalla kolkko Kipuvuori.
    Kuninkaan lääniin tahdot taivaltaa,
    kai kultatakkia sun mieles tekee?

LIPPO

    Ne houreet heitin; hanhenvartijaksi
    tai tallipojaksi kun voisin päästä.

TAPIO

    En sille mitään mahda; mutta kuule,
    oletko missään nähnyt Nyyrikkiä,
    mun poikaani, se vilkas kasaveikka
    vain kiitää Tellervonsa kintereillä,
    nyt tätä metsäneittä poika pyytää,
    unohtaa loukut, permet, pilkkokirveen.
        (Huutaa.)
    Hoi, Nyyrikki!
        (Harakka nauraa.)
                   Kas, taas se riena reuhaa,
        (matkii)
    hähhää, ken meistä viimeiseksi nauraa.
    Tuhannen taivaan talivasaraa,
    kun saan vaan kurjan pojan polvelleni,
    niin kuuman veren kiihkon jäähdytän
    ja tukkaa tuiskuttelen aika lailla.

MIMERKKI

Tapio taltu, hyvä isäntäni, kultainen kuninkaiseni, lepytä levoton
väkesi!

TAPIO

Minä en ole sinun hyvä isäntäsi, kuulitkos! Mimerkki, missä olet
taas ollut?

MIMERKKI

Ikävissäni istuin, arkiryysyissä kyyhötin kaskivirsut jaloissa,
katselin kalseata korpea ja itkin.

TAPIO

Niin, ryysyjä ja kyyneliä, kyyneliä ja ryysyjä, niillä sinä minua alati
ilahutat. Mitä sinä virsuinesi metsässä juoksentelet, pysy kotonasi,
askareissasi. Hämähäkin seittiä ovat seinät täynnä, ukset nokisina
naukuvat, et ole pesettänyt aittoja, ja riistatarhassa hyppivät hiehot
kiulujen yli, ja nälkäiset hirvet hiovat sarviansa.

MIMERKKI

Metsän pienet piiat jo varhain minut soitollansa herättivät, tarhassa
olen hyörinyt ja pyörinyt, ja iloisena kaarestaa karja. Nyt se saloa
kohden ammuu, aurinko armaasti paistaa ja metsästä lehahtaa tuhansia
tuoksuja. Puin ylleni lykkyvaatteeni, antivaippani metsän erämiesten
mieliksi. Erämies väsyneenä astelee, katselee, kyselee, missä viipyy
tasaisen Tapion karja. Kultaiseni, kuninkaiseni, kaunis kankahan eläjä,
pane metsä juhlapukuun ja iloiset petrat pensastoissa piehtaroimaan.

TAPIO

Ei ole antiaika. Metsäpiiatko sinut herättivät, sammalsopessa olet
nukkunut koko aamun; eilen ja taas tänään istuit lähteen reunalla
koreillen punasukissa, siniviitassa, sormet kullan koltuskoissa.
Mitä tästä lopulta tulee! Millainen emäntä sellainen talokin. Kaikki
tässä kaunistelemaan, koreilemaan! Ja Nyyrikki, ainoa poikani,
punakypäräni temmeltää kuutamokisoissa miekkoisen metsäneitosen kanssa.
Mikset pidä heitä silmällä? Sillä sen minä sanon, että siitä lemmen
liehkasta tulee ikuinen itku, (harakka nauraa.) Mene jo siitä, muuten
mustaksi muutun! (Mimerkki menee perälle.) Nyyrikki, Nyyrikki! (Poistuu
vasemmalle.)

TELLERVO (oikealta, Nyyrikki jälessä). Kutti, kutti!

NYYRIKKI

Tellervo!

TELLERVO

Kutti, kutti, hoikka poika heikkosääri!

NYYRIKKI

Tellervo ihana!

TELLERVO

Et saa kiinni, hihhihhii, etkä saa, etkä saa!

NYYRIKKI

Maltahan, kyllä saan, kyllä saan! (Juoksevat kiven ympärillä.)

TELLERVO

Levitä käsiäsi, kurota, kumarra, käänny ja väänny, olen täällä, tuossa
taas, nyt et pyytä pyydystele, etkä teiriä tavota.

NYYRIKKI

Tellervo, ihana metsäntyttö, sinä utupaitainen, sumusilmäinen,
hienohelmainen, älä juokse niin nopeasti, odota, odota!

TELLERVO

Ei ole aikaa, ei ole aikaa! Sinä siellä, minä täällä, vuori vaskinen
välillä.

NYYRIKKI

Kirveelläni vuoren puhkaisen.

TELLERVO

Kalahtaa kiveen, kolahtaa kovaan.

NYYRIKKI

Sinä sininen unelmani, kultainen kaipaukseni, sorea, sulosilmäinen,
suostu sopuhun, ikävä on minun sinua!

TELLERVO

Ei ole onni ottajalla, nouse ei jalka noutajalta.

NYYRIKKI

Kaitsen karjaasi, huudan hiehojasi. Tuhansilla taruilla sinua
hauskuutan, sadoilla simasanoilla sinua hyväilen, tule, tule! (Harakka
nauraa.) Lemmon lintu!

TELLERVO

Juokse suolla sotkujasi, kuuntele kuusiasi. En ehdi, en tahdo!

NYYRIKKI

Tule, muuten tulistun, minä puristan sinut kuin pihtiin, minä vapisen
odotuksesta.

TELLERVO

Älä koske! Kuulitkos, sinun sormesi ovat kuusenpihkassa, älä koske,
turmelet korean pukuni.

NYYRIKKI

Mutta Tellervo, ethän ennen käsiäni kiertänyt, et kiihkoani kaartanut.
Tule jo!

TELLERVO

En jouda, en jouda!

NYYRIKKI

Puut minä silloiksi lasken, maat simaksi sipaisen sinun karjasi
kulkiessa. Anna kätesi, vain sormesi, sakarisormesi äärimmäinen pää!

TELLERVO

Sen ympäri sinun kietoisin kuin vyyhden, en anna, en anna. Pese kätesi,
pese kätesi! Kutti, tässä olen, ota pois, jos saat, vie, jos voit!
(Juoksee oikealle.)

NYYRIKKI

Mene sitte, en sinua ikääni itke. Ei, Tellervo! Pyrähti kuin pyy
pivosta! (Huomaa Lipon.) Sinä täällä, Lippo, kyllä sinut tunnen.
Tunnetko Nyyrikkiä, puihin pilkkujen veistäjätä?

LIPPO

Oletko sinä Nyyrikki, puissa olen nähnyt pilkkusi.

NYYRIKKI

Metsässä käydessäsi sinua kurkistelin, metsässä sinun sydämesi on,
kasvoillasi näin kauniin kaipauksen. Lippo, riena riivaa nyt Tapiolan
väkeä, kun harakka nauraa, silloin hyvät pahoiksi paatuvat, iloiset
ilkeiksi, ei ole sopua, ei suhtaa. Lempeä isäni on toraisa, Tellervoni,
korea kuopus, ongelmoi ja oikutteiee, kaikki kansa riutuu riitaan ja
sotikantaan. Ja Hiiden hämysilmä harakka rähättää keskellä pyhää hakaa,
kukaan ei sitä tavota, vasamat ohi lentävät, nuolet yli viistävät.

LIPPO

Nyyrikki, voisinkohan minä sen ampua tällä jousellani!

NYYRIKKI

Näytä! (Tarkastaa Lipon jousta.) Oi, ukko ylijumala! Jousesi on
jumaloissa kirkastettu, viattoman virittämä.

LIPPO

Siskoni sen viritti.

NYYRIKKI

Ammu hiiden harakka, niin saat oman jouseni.

LIPPO

Mitä minä sillä, ethän sillä itsekään tavota?

NYYRIKKI

Saat sinipiioista suloisimman.

LIPPO

En minä sinipiioista... Häipyvät kuin sininen auer yön yllättäessä.
Vaihda kanssani pyypilliä, joka riippuu nauhassa kaulassasi, omani on
jo huono!

NYYRIKKI

Vaihtaisinko? Voi, poikaseni, kyllä tahdot suurta palkkaa, sillä
se on kaikkein paras pillini. Et sen voimaa tunne, et sen taikaa
ole tutkinut. Sillä kun kerran soitat, niin avuksesi riennän, jos
hengenhädässä olet, niin puhalla pilliin seitsemän säveltä, niin ei
sinuun paha pysty. Mutta kun Tellervoa muistelen ja Tapiolan pulasta
päästät, niin minä ehkä sen annan. Harakan nauru hiipii sydämeen,
sekottaa veren, lumoo ja lannistaa. Jos harakan ammut, niin pillini
saat, sen ääni soi ikäänkuin se nauraisi ja itkisi yhtaikaa. Surullista
on siitä luopua.

LIPPO

Siro ja soma on pilli.

NYYRIKKI

Puhtaimmasta hopeapajusta sen tein, loitsut lomaan luin, säilytä sitä
kuin silmäterääsi, kätke se povellesi paitasi alle, ettei karsas katse
sitä näe.

LIPPO

Sitä säilytän kuin sydämeni puhtautta. Rumiin tekoihin en sitä käytä.

NYYRIKKI

Katsos, tuolla hölisee harakka vanhan rosoisen kelohongan hartioilla.
Ammu vasemmalla kädelläsi, ota tarkka hiushieno jyvä. Hiivi varovammin.
Kyykisty, matele kuin tuhatjalka.

LIPPO

Kunhan nyt osaisin, niin onneeni osaisin.

NYYRIKKI

Nyt! (Lippo ampuu harakan, joka päästää ilkeän naurun.) Katsos, katsos,
osasit siipeen, lentää, lentää kauvas kohden Hiiden tulipunaista vuorta.

PAIMEN (tulee kiireisesti)

Pääsin kuin pintehestä, ihan olin siihen paikkaan kuolla, ohohh!

NYYRIKKI (antaa Lipolle pillin)

Lippo, tuossa saat pillini. Mieleni on niin iloinen ja keveä että...
ho, hoi, kuules kuinka kaijun tyttäret vastasivat iloisesti. Ijäti
saat sinä pyydystää minun maillani etkä koskaan tyhjin käsin kotiin
palaa. Ho, hoi!

TAPIO (tulee)

Ho-hoi! Kuka huutaa! Kuka ampui harakan!

NYYRIKKI

Lippo, isäni.

TAPIO

Lippo! Hehhee, voi, yhdeksän taivaan talivasaraa sentään! Sinähän olet
ankara ampuja! Rinnastani lohkesi katkera pala, partani tutisee nyt
mielihyvästä. Mutta tätä en jätä palkitsematta.

    (Linnut alkavat viserrellä.)

LIPPO

Sain jo palkkani, Nyyrikiltä sain pyypillin.

TAPIO

Kuules kuinka heleästi taas linnut visertelevät, luonto on päässyt
kuin painajaisunesta ja huokaa kuin helpotuksesta. Lippo! Metsä sinua
rakastaa, metsään olet jättänyt osan itsestäsi. Sen pyhää rauhaa, sen
suloista soitimen aikaa et koskaan häirinnyt, et häätänyt hautovata
metsoa pesästään, et surmannut hellästi poikaansa kantavaa jänön emoa,
jätit metsälle omansa, et riistaa tuhlaten tappanut.

NYYRIKKI

Sen minä paraiten taidan todistaa.

TAPIO

Metsä sinua rakastaa, joka korressa sykkii luonnon sydän, joka
taimi taitaa puhua, jos sen kieltä kerran ymmärtää. Nyt olet hyvien
haltioiden turvissa, metsä antaa sinulle ihanimmat lahjansa, saat
rintaasi metsän tyynen hengähdyksen. Metsän salainen suhina, sen pyhä
rauha jää ijäksi sieluusi soimaan.

PAIMEN

Ota vastaan vanhan neuvo! Hiisi jos sinut yllättää, lyö jousellasi
ristiin rastiin kolme kertaa kolmen ympyrän piiriin! Niin olet turvassa
tuholta.

LIPPO

Kyllä nyt on lahjoja laukussani.

MIMERKKI (jälessä Tellervo, Tapion väkeä)

Tapio nauraa, Tapio nauraa!

TAPIO

Niin, ehtoinen emäntäni, mieluinen Mimerkkini, Lippo ampui harakan,
sydämeni on keveä. Sinä makeasuinen muori, kätke kärttyiset sanani
muistisi himmeimpiin utuihin!

MIMERKKI

Kultainen kuninkaiseni, ne sydämeltäni sysäsin. Ja sinä salskea
jousimies, harakan hotistaja, liukas Lippo, ole täällä kuin omillasi,
kulje kuin kotonasi!

LIPPO

Mieleni on kuin pilvissä purjehtivan merikotkan, tänne en voi jäädä,
tahdon maailmaan, vereni on levoton.

TAPIO

Nyt on taas ilo huoneessani, ilma on ihana, sopu suloinen. Sinä
Nyyrikki saat saatella Lippoa yli koskien ja rämeiden. Niin, sinä
veitikka, ota omasi, Tellervosi, toivottusi, ilossa sinut Tellervo
ihanaksi näen. Mimerkki, parasta pötyä pöydälle! Vieras humisevaan
tupaan! Iloitkoon Tapion kansa!

TAPION KANSA

Iloitkoon Tapion kansa!

PAIMEN

Mutta minä menen metsään nukkumaan.

TAPIO

Mutta ensin soitto käymään, simapillit soimaan!

(Lippo soittaa, ja sinipiiat tulevat karkeloiden.)

    _Esirippu_.






*** END OF THE PROJECT GUTENBERG EBOOK 74493 ***
